<div class="container">

<h3>Як працює open source</h3>

<p>OmegaT — це доступний та відкритий проєкт. Це означає, що вихідний код програми OmegaT доступний всім, а ліцензія OmegaT надає користувачам значну свободу під час роботи з ним. Можна не лише безкоштовно користуватися кодом програми, але й робити його копії та поширювати їх. </p>

<p>Важливий аспект такої свободи: користувачі можуть змінювати код програми відповідно до своїх потреб. Для руху open source ця свобода важливіша, ніж той факт, що програмне забезпечення безкоштовне. Тут вам дають свободу дій, а не просто дають щось на дурничку.

</p><br/>

<h3>Як працює проєкт OmegaT</h3>

<p>За такими ж принципами влаштований проєкт OmegaT. Програму можна безкоштовно завантажувати та використовувати для своїх потреб. Ми будемо раді, якщо, користуючись програмою, ви захочете щось зробити для розвитку проєкту. Однак, звісно, ви нічого такого не повинні. Що саме вам хочеться зробити для проєкту — те і робіть. Наприклад, нічого не заважає користувачеві написати власну інструкцію або записати демонстраційне відео про те, як працювати в OmegaT, і якщо адміністрація проєкту вважатиме їх вдалими, то матеріал стане доступним спільноті користувачів OmegaT. Щодо стандартних завдань, волонтерам, як правило, надається максимальна свобода визначати форми їх внеску в розвиток проєкту. Нинішній координатор OmegaT каже, що це «делегована анархія».</p>

<p>Проте інколи координація необхідна. Наприклад, внести зміни в програмний код OmegaT і представити ці зміни команді розробників може будь-хто. Але тільки якщо вони будуть визнані корисними для користувачів OmegaT, розробники включать їх до проєкту. Це гарантує захист інтересів користувачів, і саме за це OmegaT отримала нагороду <a href="http://mac.softpedia.com/get/Word-Processing/OmegaT.shtml">Softpedia "100% FREE"</a>.</p><br/>

<h3>Розвиток OmegaT</h3>

<p>Як і весь проєкт, програмування для OmegaT — справа ентузіастів, і вони самі вирішують, що хочуть покращити у програмі.  Але й користувачі можуть пропонувати потрібні їм зміни і впливати на розвиток програми. Для цього є кілька можливостей.</p>

<p>Перша з них — <a href="{{ site.data.links.support }}">група користувачів OmegaT</a>. Саме тут спільнота OmegaT обговорює більшість всіх важливих питань. Якщо ви нещодавно почали користуватися програмою, ми просимо вас звертатися з пропозиціями саме до групи користувачів. Справа в тому, що функція, яка вас цікавить, може бути вже реалізована або, навпаки, є об'єктивні причини, з яких її не виходить реалізувати.  Цілком ймовірно, що вже знайдені альтернативні рішення.</p>

<p>Детальне технічне обговорення змін найкраще проводити безпосередньо з розробниками OmegaT. Для цього існує <a href="https://lists.sourceforge.net/lists/listinfo/omegat-development">список розсилки для розробників</a>.</p>

<p>В OmegaT є спеціальна процедура, за якою розробники проєкту розглядають пропозиції про зміни чи вдосконалення, які надсилають користувачі. Це полегшує роботу з численними пропозиціями. Процедура називається <a href="https://sourceforge.net/p/omegat/feature-requests/">"RFE" (Request for Feature Enhancement) і здійснюється тут</a>.</p>

<p>Ми отримали сотні RFE, і багато з них вже впроваджені. Проте подання RFE не означає, що бажана функція або удосконалення обов'язково будуть реалізовані. Запит буде взято в роботу, якщо команда з розробки вважатиме таке вдосконалення доцільним, а хтось із розробників захоче його реалізувати. </p>

<p>Усі програмісти OmegaT — волонтери і не отримують плати за свою роботу. Можливо, хтось із них з більшою готовністю візьметься за запит, якщо він буде оплачений. <a href="sponsorship.html">Спонсорство з розробки вже посприяло впровадженню в проєкт деяких функцій.</a> Якщо ви готові фінансувати роботу з реалізації вашого запиту, будь ласка, зв'яжіться з командою розробників особисто. Також можлива імплементація в OmegaT певних зовнішніх розробок. Однак, як і у випадку із розробками, що приходять зі спільноти, будь-які зміни в OmegaT повинні бути корисними для програми та її користувачів.</p>


</div>
